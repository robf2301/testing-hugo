---
title: "LASARUS - Wanneer hou jy op om te glo?"
date: 2021-05-16T07:00:00+02:00
draft: false
---
Ek wil jou vertel van een van die grootste verhale van ongeloof wat ek al in die Bybel gelees het. Daar was ‘n man met die naam Lasarus, wat in Betánië gewoon het. Betánië was so bietjie verder as 3 km vanaf Jerusalem geleë. Lasarus het 2 susters gehad, Maria en Martha. Maria was die vrou wat Jesus se voete met kosbare parfuum gewas het en met haar hare afgedroog het. Martha is die vrou vanwaar die spreekwoord
“Dienende Martha” kom. Sy was altyd besig en het kos gemaak wanneer Jesus by hulle gekuier het terwyl Maria tyd by Jesus spandeer het.

Op ‘n stadium het Lasarus baie siek geword. Die 2 susters het ‘n boodskap aan Jesus gestuur dat hul broer, dié een vir wie Jesus baie lief is, siek was. Dit was asof hul Jesus wou oortuig dat Hy lief is vir Lasarus en daarom moes kom help. Sonder die vrede van die Heilige Gees moes die susters hulself probeer oortuig dat Jesus hul broer wil genees. Jesus het ewe rustig en kalm die nuus ontvang en vir die dissipels gesê dat Lasarus gesond sal word en dat Hy en Sy Vader daardeur verheerlik sal word. Jesus het nog 2 dae gebly waar hul was en op die derde dag gesê dat hul nou vir Lasarus moes gaan sien. Die dissipels was dadelik ontsteld, want die laaste keer wat hul in Judéa was, wou die Jode hul stenig. Ongelowige Thomas het sommer verklaar dat hulle almal saam met Jesus sal sterf in Judéa.

Jesus het vir die dissipels in ‘n raaisel/gelykenis geantwoord. Hy het gesê dat daar 12 ure in elke dag is en dat mense wat in die lig wandel nie hulself sal stamp nie, maar die wat sonder die lig, in die donker wandel sal hulself stamp. Jesus het dus gesê omdat Hy die Heilige Gees het kan Hy veilig terugkeer na Judéa. Jesus het die Lig gehad om Hom te wys wat om te doen. Jesus het verder gesê dat Lasarus slaap en dat Hy net gaan om Hom wakker te maak. Die dissipels het gedink Jesus praat van fisiese slaap en het gedink as Lasarus slaap sal hy wel gesond word. Jesus moes reguit aan hul sê dat Lasarus dood is. Onthou Jesus was op hierdie stadium die enigste Een wat die Heilige Gees ontvang het.

Teen die tyd wat Jesus in Betanië gekom het was Lasarus al 4 dae in die graf. Martha het Jesus gaan ontmoet en Maria het by die huis gebly. Martha het dadelik vir Jesus gesê dat Lasarus dood is en dat as Jesus daar was sou Lasarus nie gesterf het nie, MAAR sy weet dat alles wat Jesus van God vra Hy wel ontvang. Sy het dus steeds geloof in Jesus, MAAR net nie vir haar broer se genesing nie. Jesus het geantwoord dat Lasarus sal opstaan, MAAR Martha het gedink Hy praat van eendag met die wederkoms. Jesus het verduidelik dat Hy die opstanding en die lewe is. Martha het geglo Jesus is die Seun van God, MAAR sy het nie meer geglo dat Jesus Lasarus gesond gaan maak nie. Martha het toe Maria gaan roep en Maria het dadelik vir Jesus gesê dat as Hy daar was sou Lasarus nie gesterf het nie. Sy het dus ook nie meer geglo nie. Die Jode wat daar was het gesien Jesus huil en het gesê dat Jesus blindes kon genees, MAAR nou kon Hy nie Lasarus genees nie. By die graf het Jesus gevra dat die steen verwyder moes word, MAAR Martha het gesê dis al 4 dae, daar sal reeds ‘n slegte reuk wees. Jesus het God gedank wat altyd Sy gebede verhoor en vir Lasarus geroep om uit die graf te kom. Na 4 dae is Lasarus opgewek uit die dood deur die enigste Een wat steeds geloof gehad het.

Die dissipels, Thomas, Martha en Maria het Jesus geken, maar nog nie die Heilige Gees ontvang nie. Almal wat gered is het vandag toegang tot die Heilige Gees en het dus die Lig.
Wanneer hou jy op met glo?
Wat is jou “MAAR” verskoning wat jou verhoed om deurbraak te kry?

Skriflesing
*Johannes 11:1-44*  
Ongelowige Thomas (Dídimus, wat tweeling beteken)- *Johannes 11:16, 14:5, 20:14-29*  
Maria - *Matthéüs 26:6-13, Markus 14:3-9*  
Martha - *Johannes 12:2, Markus 10:38-42*
